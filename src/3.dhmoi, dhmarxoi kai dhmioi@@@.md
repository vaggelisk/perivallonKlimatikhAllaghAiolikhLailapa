Δήμοι, δήμαρχοι και δήμιοι

Τον φετινό Αύγουστο, βιώσαμε στην ευρύτερη περιοχή της Βόρειας Εύβοιας την καταστροφική πυρκαγιά που έκαψε πάνω από 500 χιλιάδες στρέμματα δασικής έκτασης, δεκάδες σπίτια και ζώα, και μας ξύπνησε μνήμες και αφηγήσεις από τη φωτιά του 1977. Παρόλο που έχουν περάσει τέσσερις (4) δεκαετίες από τότε και τα μέσα πυρόσβεσης έχουν εξελιχθεί, η καταστροφή σήμερα είναι ακόμη μεγαλύτερη. Η ευθύνη γι’ αυτήν την καταστροφή βαραίνει, εξ’ ολοκλήρου, τον κρατικό μηχανισμό, ο οποίος έθεσε σε λειτουργία τα μέσα του αποκλειστικά και μόνο για την εκκένωση των χωριών και των οικισμών και όχι για την κατάσβεση των φωτιών, με αποτέλεσμα να χαθεί εντελώς η εμπιστοσύνη των κατοίκων προς το κεντρικό κράτος. 
Εκεί, λοιπόν, πήραν τη σκυτάλη για να το ξελασπώσουν οι τοπικοί δήμοι και τα στελέχη τους, τα οποία κατά τη διάρκεια της πυρκαγιάς παρήλαυναν στα περισσότερα τηλεοπτικά κανάλια και παρίσταναν τους αγανακτισμένους, για την απουσία δυνάμεων πυρόσβεσης και την εγκατάλειψη που υπήρξε στην περιοχή. Αυτή η παράσταση δεν κράτησε πολύ, καθώς λίγες μέρες μετά την κατάσβεση της πυρκαγιάς, έσπευσαν αμέσως να συναντηθούν με τα άτομα ,που λίγο πριν κατηγορούσαν, και να φωτογραφίζονται μαζί τους, σαν να μη συνέβη πότε τίποτα -όπως με τον Σκρέκα στις 17 Αυγούστου-, θέλοντας να περάσουν το μήνυμα ότι οι ίδιοι άνθρωποι που μας αφήσαν να καούμε είναι οι μόνοι που μπορούν να μας σώσουν.
Τα προγράμματα της παρατάξεως των δημάρχων μοιάζουν να συμβαδίζουν με το αφήγημα της τοπικής ανάπτυξης. Αλλά τι ανάπτυξη είναι αυτή και που επικεντρώθηκε;  Τι ανάγκες είχε η περιοχή και τι έκαναν για αυτές; Αρχικά, να ξανά επισημάνουμε ότι την περιοχή μας τη χαρακτήριζε το απέραντο πράσινο και οι περισσότεροι κάτοικοί της βιοπορίζονταν δουλεύοντας τη γη. Η ‘’φτωχή’’ λογική λέει, ότι ένας δήμος σε ένα τέτοιο τόπο θα είχε ψηλά στην ατζέντα του την προστασία του φυσικού περιβάλλοντος και κατ'επέκταση τα συμφέροντα του πληθυσμού. Όμως, οι εν λόγω κύριοι τα είχαν πολύ διαφορετικά στο μυαλό τους. Κεντρικό τους θέμα ήταν η τουριστική ανάπτυξη της περιοχής. Μα πως γίνεται αυτό? Με τσιμέντο φυσικά…
Για αυτό και είναι τεράστιες οι ευθύνες που τους βαραίνουν για την εξέλιξη της μεγάλης πυρκαγιάς. Χαρακτηριστικό παράδειγμα αποτελεί το γεγονός ότι μετά από την πρωτοφανή κακοκαιρία του Φεβρουαρίου του 2021, κατά τη διάρκεια της οποίας έσπασαν τα κλαριά από χιλιάδες δέντρα και συγκεντρώθηκαν στο έδαφος, δεν πραγματοποίησαν καμία κίνηση για την περισυλλογή τους, έχοντας γνώση ότι σε πιθανό ξέσπασμα φωτιάς θα διευκόλυναν την εξάπλωσή της. Αντ’ αυτού, από ότι φάνηκε, αρκέστηκαν  να κλαψουρίζουν ότι το κράτος, μέρος του οποίου φυσικά αποτελούμ και οι ίδιοι, δεν έστειλαν την απαραίτητη βοήθεια.
Ο δήμος, επομένως, ως θεσμός, και οι δήμαρχοι, ως φυσικά πρόσωπα, δεν αποτελούν τίποτα άλλο από το μακρύ χέρι του κράτους. Αυτό είναι πασιφανές σε κάθε περίπτωση μεγάλων φυσικών καταστροφών, όπως στο παράδειγμα της Β. Εύβοιας. Εκεί, όπου η οργή των κατοίκων και της ευρύτερης κοινωνίας για το κράτος και τις εκάστοτε κυβερνήσεις είναι οξυμένη, έρχονται ως από μηχανής θεοί να αποκλιμακώσουν την ένταση, να υποσχεθούν πράγματα, που ποτέ δεν θα γίνουν και να καταστείλουν τον οποιοδήποτε αγώνα μπορεί να έχει ξεκινήσει από τα κάτω η τοπική κοινωνία. Αυτό το πράγμα είδαμε με τα μάτια μας να συμβαίνει και στην περιοχής μας. 
Ωστόσο, είδαμε και πως σε πείσμα των καιρών, υπάρχουν άνθρωποι, που δεν εξαπατώνται από τις μανούβρες των δημαρχαίων και στήνουν τους δικούς τους αγώνες διεκδικώντας μια καλύτερη ζωή, με όρους συλλογικούς και από τα κάτω. Οφείλουμε να καταλήξουμε με την παραδοχή ότι το κράτος δεν είναι ανίκητο και πως όσο οι τοπικοί άρχοντες πουλάνε φαμφάρες στις κοινωνίες, άλλο τόσο θα υπάρχουν οργανωμένες αντιστάσεις που θα αποτελούν αγκάθι στις προσπάθειες εξαπάτησης τους. 
