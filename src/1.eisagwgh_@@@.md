Εισαγωγή

Η Συλλογή που κρατάτε στα χέρια σας, είχε σχεδόν ολοκληρωθεί, όταν τον Αύγουστο του 2021 μια πολύ μικρή φωτιά στη Σκεπαστή και μια πολύ μεγάλη αλητεία του κράτους κατόρθωσαν να κάψουν τη μισή Βόρεια Εύβοια, να γενοκτονήσουν χιλιάδες ζώα και να καταστρέψουν τη ζωή εκατοντάδων κατοίκων.
Βρισκόμενες και βρισκόμενοι, από την πρώτη μέρα, στην περιοχή και προσπαθώντας μαζί με τους κατοίκους που αρνούνταν τις κρατικές εντολές να σώσουμε ό,τι σώνεται, παρέχοντας παράλληλα υλική, ηθική και πολιτική αλληλεγγύη, ακούσαμε από τα χείλη του Μητσοτάκη, πως για το εν λόγω κρατικό έγκλημα, υπεύθυνη είναι η κλιματική αλλαγή, η φύση δηλαδή… Και πως θα γίνει άμεσα αναδάσωση και θα φυτευτούν τα κατάλληλα δέντρα…
Δυστυχώς, για όλους και όλες μας, όχι όμως για τους εκμεταλλευτές μας, η εξέλιξη αυτή ήρθε να συμπληρώσει τη Συλλογή μας που ισχυριζόταν πως η υποτίμηση μας, υλική και διανοητική, έχει πάρει χαρακτήρα φυσικού νόμου. Αυτό μας ώθησε να γράψουμε και το κείμενο _Απολογισμός και επόμενη μέρα μετά την καταστροφή στη Βόρεια Εύβοια_ στις 20 Αυγούστου 2021.
Στο ίδιο μήκος κύματος είναι και το επόμενο κείμενό μας, που είναι αφιερωμένο στις τοπικές αρχές και τη συνεισφορά τους στην καταστροφή, οι οποίες όλον αυτόν τον καιρό, με διάφορα τερτίπια, προσπαθούσαν να βγουν από το κάδρο των ευθυνών.
Γενικότερα, η Συλλογή αντικατοπτρίζει σε μεγάλο βαθμό την εμπειρία αγώνα που αποκομίσαμε από τη συμμετοχή μας στην κοινωνική κίνηση ενάντια στα αιολικά στο νησί της Εύβοιας. Σχεδόν κάθε επιχείρημα ή κάθε προβληματισμός που εκτίθεται, μάς έχει τεθεί και δια ζώσης σε εκδηλώσεις ή συζητήσεις, άλλοτε εκφερόμενο από δημάρχους, και τοπικούς άρχοντες, που ο ρόλος τους ήταν σαφής στην προώθηση των συμφερόντων των εταιριών και άλλοτε από απλό κόσμο χωρίς κάποιο ιδιαίτερο υλικό συμφέρον.
Έτσι, ακούγοντας τους ίδιους ανθρώπους της ευβοϊκής κοινωνίας, που χρόνια τώρα δε σταματούν να νοιάζονται μόνο για την τσέπη τους και την επέκταση της εξουσίας τους, να μας κάνουν μάθημα για το πόσο νοιάζονται για το περιβάλλον και τον πλανήτη, μας βγήκε αβίαστα η συγγραφή του κειμένου με τίτλο _Τα κατεστραμμένα δίκτυα ύδρευσης, η θέρμανση, ο αέρας και η κρατική έγνοια για το περιβάλλον_. Ένα κείμενο στο οποίο απλώς παραθέτουμε τα βιώματά μας από τη ζωή μας στην Εύβοια και τη σχέση μας με το νερό, τα δάση, τον αέρα.
Στο επόμενο κείμενό μας, κατευθυνθήκαμε στο να ερευνήσουμε την ηλεκτρική ενέργεια και το καθεστώς που τη διέπει, δεδομένου, κιόλας, ότι σχετίζεται και με την ιδεολογία των "ανταποδοτικών". Ως εκ θαύματος, ανακαλύψαμε -και τεκμηριώσαμε με στοιχεία του ίδιου του κράτους- την ωμή λεηλασία που υφίσταται η τάξη μας και σε αυτόν τον τομέα, με χαρακτηριστικό γεγονός ότι πληρώνει την ακριβότερη τιμή ανά κιλοβατώρα σε όλη την Ευρώπη και ακριβώς τη διπλάσια από αυτή που πληρώνει ο κόσμος στη Γερμανία, όπου οι μισθοί είναι πολλαπλώς υψηλότεροι. Εξ ου και ο τίτλος  _Να σταματήσουμε την καταλήστευσή μας μέσω των λογαριασμών του ρεύματος_.
Έπειτα, με το κείμενο _Καταργώντας τους υδρογονάνθρακες με κολοσσιαίες επενδύσεις στους… υδρογονάνθρακες_ ψηλαφίσαμε τις αντιφάσεις του λόγου των κρατών, τα οποία μιλάνε για κατάργηση των υδρογονανθράκων, την ίδια ώρα που όλα τα κράτη έχουν εγκαταστήσει έναν λυσσαλέο ανταγωνισμό ως προς την ανακάλυψη, την εξόρυξη, τη μεταφορά και την κατανάλωση υδρογονανθράκων.
Παραμείναμε στις αντιφάσεις, και από τον κρατικό λόγο, περάσαμε στις αντιφάσεις του επιστημονικού λόγου, παραθέτοντας αυτούσια μια συνέντευξη του τότε αναπληρωτή καθηγητή φυσικής του πανεπιστημίου της Αθήνας, Πέτρου Ιωάννου, στο περιοδικό _Οίκο_ της _Καθημερινής_, που είχε δοθεί τον Γενάρη του 2011. Εκεί, ο Π. Ιωάννου κάνει μια ενδελεχή αναφορά στην υπερθέρμανση του πλανήτη, την κλιματική αλλαγή και την πολιτική τους χρήση, αναδεικνύοντας γλαφυρά πως, όλα όσα ακούγονται από τα κρατικά και τα εταιρικά χείλη, σε καμία περίπτωση δεν είναι κοινός τόπος στην επιστημονική κοινότητα. Εξυπακούεται, επίσης, πως με τον Π. Ιωάννου, σε πολλά άλλα πολιτικά ζητήματα οι απόψεις μας διαφέρουν, παρόλα αυτά κάτι τέτοιο, δε μας εμποδίζει να παραθέσουμε τα λόγια του, πάνω στο συγκεκριμένο.
Για το ζήτημα του επιστημονικού λόγου, το τι σημαίνει για εμάς και το πως σχετιζόμαστε μαζί του, θα επανέλθουμε τόσο στο τέλος αυτής της εισαγωγής, όσο και με ένα ολόκληρο κείμενο στη συλλογή μας.
Στην πολιτική χρήση της κλιματικής αλλαγής αναφέρονται και τα επόμενα τρία κείμενα. Το πρώτο, _Αντιμετώπιση της κλιματικής αλλαγής, η συνεργασία Κίνας-ΗΠΑ είναι σημαντική αλλά και εύθραυστη_, πάλι από έναν πολιτικό μας αντίπαλο, το κράτος της Κίνας, το οποίο με ένα εντιτόριαλ στο ημιεπίσημο όργανό του, την εφημερίδα Global Times, παραθέτει ποια είναι τα ακριβή οικονομικά και πολιτικά συμφέροντα, που οδηγούν τους καπιταλιστές της Δύσης να έχουν αναπτύξει μια τόση μεγάλη αγάπη -τουλάχιστον στα λόγια, την ιδεολογία- για το περιβάλλον και το κλίμα. Το δεύτερο κείμενο, με τίτλο _κλιματική αλλαγή - κατασκευάζοντας κρίσεις_, προέρχεται από το συντροφικό εγχείρημα *scorchedearthstrategy* και αποτελεί μια λεπτομερής, σφαιρική και πλήρης παρουσίαση του ζητήματος τόσο της κλιματικής αλλαγής, όσο και των πολιτικών σκοπιμοτήτων που υπεισέρχονται στον όρο αυτό. Συνεχίζοντας, στο τρίτο κείμενο της ενότητας, προερχόμενο και αυτό από ένα εξαιρετικά αξιόλογο συντροφικό εγχείρημα, το ιστολόγιο *tetartoskosmos*, παραλληλίζει τα μοτίβα επιστημονισμού, τρομοκράτησης και, εντέλει, πολιτικών που λαμβάνουν χώρα, τοποθετώντας στη θέση της πρώτης παραλλήλου την κλιματική αλλαγή και στη θέση της δεύτερης τη λοίμωξη covid19.
Τέλος, τη συλλογή μας έρχεται να συμπληρώσει, τόσο χωρικά όσο και νοηματικά, το κείμενο του εγχειρήματος *Πρωτοβουλία Αναρχικών Κυψέλης*, στο οποίο συμμετέχει και ένα άτομο της συλλογικότητας μας, με τίτλο _Ο κοινωνικός ανταγωνισμός εντός της επιστήμης και η επιστημονική αλήθεια_. Στο κείμενο αυτό, τίθενται με διαυγή τρόπο οι διαδικασίες ανάπτυξης της επιστήμης, οι σχέσεις των θεωριών της με τις εξουσιαστικές κοινωνικές σχέσεις και ο τρόπος που μπορούμε εμείς, σαν πολιτικά ή κοινωνικά ανταγωνιστικά υποκείμενα, να συνδιαλεγόμαστε μαζί της. 
Κλείνοντας αυτή την εισαγωγή, θα θέλαμε να ευχαριστήσουμε για ακόμη μια φορά τα εγχειρήματα, των οποίων τα εξαιρετικής ποιότητας έργα τους, έχουμε τη χαρά να φιλοξενούμε στη συλλογή μας. Όπως επίσης, και την αναρχική δομή εκτύπωσης *pyco nero*, η οποία εδράζεται στην Αθήνα, και υλοποίησε την παρούσα έκδοση.
Τέλος, αλλά όχι ήσσονος σημασίας, να πούμε ένα μεγάλο ευχαριστώ στην Ι.Β., που κάνει πολλά από τα γραφιστικά μας και αποτελεί μια ζωντανή απόδειξη πως ο κόσμος χωρίς εκμετάλλευση και καταπίεση για τον οποίο παλεύουμε, θα είναι ένας κόσμος αναγνωρίσιμος από μακρυά. Θα είναι ο κόσμος της ομορφιάς, ακριβώς όπως οι δημιουργίες της...
