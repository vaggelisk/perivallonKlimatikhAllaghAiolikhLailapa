Τα κατεστραμμένα δίκτυα ύδρευσης,
η έλλειψη θέρμανσης, η ρύπανση του αέρα
και η κρατική έγνοια για το περιβάλλον

**Το νερό**

-Δεν έχει νερό;
-Όχι, έχει σπάσει ένα σωλήνας πιο κάτω.
-Και προχτές δεν είχε σπάσει;
-Ναι, είχε σπάσει αλλού. Γενικά κάθε δύο μέρες δεν έχουμε νερό, αφού είναι απαρχαιωμένο το δίκτυο.
-Για αυτό πίνετε νερό μόνο από εμφιαλωμένα πλαστικά μπουκάλια;
-Έτσι και αλλιώς δεν είναι καλό το  νερό της ύδρευσης, είναι γεμάτο άλατα και όχι μόνο. Και, παρόλο που η περιοχή μας έχει πολύ καλά νερά, αυτό δεν είναι να το πίνεις...

Σε πολλά χωριά της περιοχής μας (Κύμης-Αλιβερίου), οι άνθρωποι θα πρέπει να υπομένουν σε εβδομαδιαία βάση -ή ακόμα και συχνότερα- την παύση παροχής νερού στα σπίτια τους, με όλες τις δυσκολίες που συνεπάγεται αυτό για την καθημερινότητά τους και τη ζωή τους. Ο λόγος είναι πως το δίκτυο ύδρευσης είναι αρχαίο και εντελώς κατεστραμμένο και τόσο στις δημοτικές όσο και στις κρατικές αρχές δεν τους καίγεται καρφί για αυτό...

Εκτός από το βασανισμό των κατοίκων, χιλιάδες λίτρα νερού σπαταλώνται από τη διαρροή, ενώ άλλα τόσα θα πρέπει να σπαταληθούν μετά τη διόρθωση της βλάβης, αφού μεγάλο μέρος του δικτύου είναι τότε νερό μαζί με χώμα.

Από την άλλη, ακόμα και όταν το δίκτυο είναι σε ομαλή λειτουργία, το νερό είναι γεμάτο άλατα και κυρίως αμφιβόλου ποιότητας. Αυτό αναγκάζει τους κατοίκους να προσφεύγουν στην αγορά εμφιαλωμένου νερού, με συνέπεια, εκτός από το αυξημένο κόστος για μια τόσο βασική ανάγκη, τη χρήση εκατομμύρια πλαστικών μπουκαλιών.

Όλα αυτά συμβαίνουν σε χωριά που βρίσκονται στους πρόποδες του Καδίτικου Όρους (Κοτύλαια), ενός ορεινού όγκου με υψόμετρο 1000μ, όπου τους περισσότερους μήνες του χρόνου οι κορυφές του είναι χιονισμένες, ενώ το διατρέχουν εκατοντάδες πηγές και υδάτινοι δρόμοι, είτε στην επιφάνεια του, είτε στο εσωτερικό του. Αλλά και σε χωριά λίγο μακρύτερα του Όρους, όπου μέχρι πριν λίγες δεκαετίες συντηρούσαν πηγές και πηγάδια εξαιρετικής ποιότητας νερού, τα οποία πηγάδια καταστράφηκαν σκόπιμα από τις δημοτικές/κοινοτικές αρχές και οι πηγές αφέθηκαν να ρημάξουν, με πρόσχημα την έλευση του δικτύου ύδρευσης.

**Η θέρμανση**

Γύρω στο 2011, το κράτος, αντιμετωπίζοντας αρκετά προβλήματα ως προς την αναπαραγωγή της εκμετάλλευσης, κατέφυγε στο να αυξήσει κατακόρυφα τους έμμεσους φόρους, δηλαδή να αυξήσει κατακόρυφα την τιμή του πετρελαίου και να οδηγήσει πολύ κόσμο της τάξης μας να μην έχει τη δυνατότητα να θερμάνει το σπίτι του κατά τη διάρκεια του χειμώνα.

Μέσα σε αυτή τη δοκιμασία της αυξημένης ενεργειακής φτώχειας, κάποιοι δεν κατάφεραν να επιβιώσουν - τραγικό παράδειγμα ο θάνατος των δύο (2) φοιτητών στη Λάρισα από τις αναθυμιάσεις ενός μαγκαλιού, με το οποίο προσπαθούσαν να ζεσταθούν. Άλλος κόσμος κατέφυγε στη θέρμανση μόνο ενός μικρού μέρους του σπιτιού του, ενώ άλλος κατέφυγε στη χρήση καυσόξυλων για τη θέρμανσή του. Αυτό το τελευταίο είχε ως αποτέλεσμα την αποψίλωση χιλιάδων δέντρων και τη θανάτωση πολλών αιωνόβιων ελαιώνων, που ευδοκιμούσαν στην περιοχή μας. Συνήθως, το κόψιμο γινόταν από τη ρίζα, αφού οι ρίζες διπλασίαζαν τις ποσότητες των καυσόξυλων. Το ότι οι αποφάσεις τους θα οδηγούσαν σε αυτή την περιβαλλοντική καταστροφή, ήταν προφανώς σε γνώση του κράτους και των υπουργών του.

Την ίδια ώρα, όλοι οι ιδιοκτήτες των εταιριών που διαχειρίζονταν, μετέφεραν ή διύλιζαν το πετρέλαιο δεν σταματούσαν να αυξάνουν τα κέρδη τους και την περιουσία τους καθόλη τη διάρκεια της δεκαετίας - Μελισσανίδηδες, Λάτσηδες, Βαρδηνογιάννηδες, Μπάκος & Καϋμενάκης, ιδιοκτήτες πλέον της Ελλακτωρ, που θέλει να τοποθετήσει 150 ανεμογεννήτριες στη Δίρφυ και το Καδίτικο.

**Ο αέρας**

Από το 2011 περίπου η ΑΓΕΤ κάνει καύση των σκουπιδιών της Αθήνας (RDF), χωρίς κανέναν ουσιαστικό έλεγχο, με αποτέλεσμα η περιοχή και τα χωριά γύρω από το εργοστάσιο να μυρίζουν θειάφι και οι καρκινικές, και όχι μόνο, παθήσεις να χτυπάνε κόκκινο. Πριν την καύση των σκουπιδιών, η ΑΓΕΤ διέδιδε μέσω των ανθρώπων της ότι θα τοποθετήσει ένα ολοκληρωμένο σύστημα ελέγχου των ρύπων και οι τιμές τους θα αναγράφονται σε ένα μηχάνημα, που θα τοποθετήσει στην κεντρική πλατεία του Αλιβερίου έτσι, ώστε τα δεδομένα να είναι προσβάσιμα από όλους τους κατοίκους. Το εν λόγω μηχάνημα, προφανώς, δεν εγκαταστάθηκε ποτέ...

Τον Σεπτέμβρη του 2020 η ΑΓΕΤ σκαρφίστηκε μια άλλη φαεινή ιδέα να κάψει -πειραματικά και για αρχή για 3 μήνες- και τα οργανικά απόβλητα, αλλά και τα νοσοκομειακά απόβλητα της Αθήνας (CLO) - προφανώς για την εταιρία όλες αυτές οι καύσεις σημαίνουν ζεστό χρήμα μέσω ευρωπαϊκών επιδοτήσεων... 

Τότε, ήταν που Συνέλευση κατά της Καύσης Σκουπιδιών, που δραστηριοποιείται στο Βόλο, διοργάνωσε κάποιες διαδηλώσεις, οι οποίες και είχαν μεγάλη μαζικότητα. Όταν, μια από αυτές έφτασε έξω από τα γραφεία της εταιρίας και μια αντιπροσωπεία ανέβηκε να καταθέσει τα αιτήματα των αγωνιζόμενων, ο διευθυντής τους απάντησε επί λέξει: εντάξει, μην διαμαρτύρεστε, αυτά τα σκουπίδια δεν θα τα κάψουμε εδώ, θα τα κάψουμε στο Μηλάκι, στο Αλιβέρι...!

Προς τιμήν τους, οι άνθρωποι της Συνέλευσης του Βόλου μας ειδοποίησαν, ως συλλογικότητα, και προσπαθήσαμε να επικοινωνήσουμε το ζήτημα. Με αργοπορία αρκετών εβδομάδων, ο Δήμος θυμήθηκε να κάνει ένα συμβούλιο στο οποίο απεφάνθη ότι η καύση του CLO από την ΑΓΕΤ γίνεται νόμιμα και για αυτό δεν μπορεί να κάνει τίποτα... 

**Το έδαφος**

Στην Ερέτρια, από το 2000 και επί δημαρχίας Γουρνή, αποφασίστηκε τα σκουπίδια να καίγονται σε ένα «κρυφό» σημείο πίσω από το νεκροταφείο, το οποίο καθιερώθηκε άτυπα ως «χωματερή». *  Έτσι, κλαδεύματα, ανακατεμένα με απορρίμματα οικιακής χρήσης -όσα ξεχείλιζαν από τους κάδους- και οτιδήποτε άλλο δεν μπορούσε να μεταφερθεί με τα συμβατικά απορριμματοφόρα του δήμου συγκεντρώνονταν σε μία αυθαίρετη χωματερή πίσω από το νεκροταφείο της πόλης και κάθε τόσο καιγόντουσαν.  Ο αέρας στην πόλη ήταν αποπνικτικός, μεγάλες ποσότητες διοξινών απελευθερώνονταν από την καύση πλαστικών, ενώ τα διπλανά σπίτια είχαν κινδυνέψει να καούν από την αλλαγή του αέρα κατά την διάρκεια των φωτιών. Χρειάστηκαν πολλοί αγώνες από τους κατοίκους της περιοχής  ενάντια στους τότε τοπικούς άρχοντες, που επί­­ δεκαετίες μόλυναν τον αέρα της πόλης, για να αλλάξει αυτή η παγιωμένη νοοτροπία. Ενδεικτικά παραθέτουμε απόσπασμα επιστολής του 2010  συλλόγων της πόλης προς τον τότε δήμαρχο Ερέτριας, Βελέντζα: 

Κε. Δήμαρχε,
Οι υπογράφοντες Σύλλογοι της Ερέτριας ζητάμε άμεσα συνάντηση μαζί σας, ώστε να συζητήσουμε το μεγάλο πρόβλημα της διαχείρισης των απορριμμάτων – ανακύκλωσης στο Δήμο μας.
	Η ύπαρξη ανεξέλεγκτων χωματερών, η καύση σκουπιδιών, η έλλειψη κάθε σχεδιασμού αντιμετώπισης των όλο και αυξανόμενων απορριμμάτων, η μη εφαρμογή του προγράμματος ανακύκλωσης, η μη τήρηση του κανονισμού καθαριότητας έχουν διαμορφώσει μια κατάσταση που κάθε άλλο παρά τιμά την Πόλη της Ερέτριας.
	Εμείς οι Σύλλογοι θέλουμε να βοηθήσουμε να βρεθούν λύσεις. Σας διαβεβαιώνουμε ότι θα στηρίξουμε κάθε προσπάθεια προς αυτή την κατεύθυνση, όμως δεν μπορούμε να σιωπούμε όταν βλέπουμε ότι δεν έχετε σε άμεση προτεραιότητα αυτά τα προβλήματα.
	Ζητάμε να καταργηθούν άμεσα οι ανεξέλεγκτες χωματερές και να γίνει αποκατάσταση του χώρου, να σταματήσει, επιτέλους, η καταστροφική για την υγεία των πολιτών, καύση πλαστικών απορριμμάτων, να χρησιμοποιηθούν μηχανήματα - θρυμματιστής – για το θρυμματισμό των κλαδιών, να εφαρμοστεί το πρόγραμμα ανακύκλωσης, που  τόσο το έχετε διαφημίσει, να εφαρμοστεί ο κανονισμός καθαριότητας, αφού πρώτα γίνει γνωστός στους πολίτες. Αν είναι απαραίτητο να υπάρχει σταθμός μεταφόρτωσης, να γίνει πρόταση, έστω την τελευταία στιγμή, στο Γ.Π.Σ. ώστε να γίνει  επιστημονικός σχεδιασμός του σταθμού και όχι όπως τόσο πρόχειρα γίνεται μέχρι τώρα.
	Επειδή τα προβλήματα δε λύνονται αν τα κρύβουμε ή αν αδιαφορούμε, εμείς οι Σύλλογοι έχουμε σκοπό να προχωρήσουμε σε γνωστοποίηση αυτών των προβλημάτων σε ανώτερα κλιμάκια, αν δε βρούμε ανταπόκριση από εσάς.
 
Τοπικοί σύλλογοι, σύλλογοι από άλλα μέρη της Εύβοιας και κάτοικοι κλιμάκωσαν τις δράσεις. Συγκεκριμένα, κάτοικοι της γύρω περιοχής περιφρουρούσαν το σημείο με σκοπό την άμεση κινητοποίηση κι άλλων κατοίκων και την εμπόδιση της εκφόρτωσης από τα απορριμματοφόρα. Επίσης, πολλές φορές χρειάστηκε να κατασβήσουν τις φωτιές μόνοι τους χωρίς την βοήθεια φυσικά του δήμου –αφού αυτός τις έβαζε- και χωρίς μέσα προστασίας.

Λίγα χρόνια αργότερα, η νέα πιο ευαισθητοποιημένη προς το περιβάλλον δημοτική αρχή ξανά ξεκινάει την λειτουργιά του σημείου πίσω από το νεκροταφείο, αυτή τη φορά ως ενδιάμεσου σταθμού συμπίεσης απορριμμάτων, με σκοπό την μεταφορά τους στο ΧΥΤΑ Χαλκίδας. Αυτή τη φορά, ο δήμος δεν καίει τα σκουπίδια σε αυτό το σημείο, αλλά τα συμπιέζει μολύνοντας το έδαφος και σηκώνοντας άπειρη σκόνη με μυρωδιά σκουπιδίλας προς τα γύρω σπίτια και περιοχές.  Το σημείο που έκαιγε τα σκουπίδια μεταφέρθηκε σε ένα ακόμη πιο «κρυφό» μέρος,  μέσα στο νησί των ονείρων.

Αφενός, οι δημοτικές αρχές της Ερέτριας γλίτωναν χρήματα από τη μη μεταφορά των σκουπιδιών στα ΧΥΤΑ Χαλκίδας –εργατικό δυναμικό, καύσιμα και οχήματα. Αφετέρου, λόγω των εσωτερικών διαμαχιών και των μικροπολιτικών για το ποιο αφεντικό θα διαχειρίζεται τα σκουπίδια, πολλοί δήμοι ξεκίνησαν να καίνε τα σκουπίδια τους κερδίζοντας χρήματα από ιδιωτικές εταιρίες. 

Επίλογος

Όλοι αυτοί οι παραπάνω τύποι, δήμαρχοι, βουλευτάδες, σύμβουλοι και φίλοι τους, ιδιοκτήτες των εταιριών και οι υπουργοί τους, που προκάλεσαν τόσο τη λεηλασία του φυσικού περιβάλλοντος, όσο και την ενεργειακή μας φτώχεια, με τον ταυτόχρονο πλουτισμό τους, είναι οι ίδιοι ακριβώς τύποι που τώρα μας λένε πόσο αγαπάνε το περιβάλλον, πόσο θέλουν η ενέργεια να είναι φιλική προς αυτό και πόσο νοιάζονται για τη θέρμανσή μας...!

