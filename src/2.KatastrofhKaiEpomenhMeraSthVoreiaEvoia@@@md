Απολογισμός και Επόμενη Μέρα μετά την Καταστροφή στη Βόρεια Εύβοια

Παρά το σοκ, τη θλίψη και τη στενοχώρια που μας γεννά το κάψιμο του δάσους μας, η γενοκτονία εκατομμυρίων ζώων και η καταστροφή της ζωής χιλιάδων ανθρώπων μας -κοντινών μας ή λιγότερο κοντινών μας-, οφείλουμε να βρούμε τη δύναμη να απολογίσουμε το τι έγινε και να βρούμε τρόπους για να χτίσουμε την επόμενη μέρα.
Για αυτό στις παρακάτω γραμμές, θα προσπαθήσουμε να είμαστε όσο το δυνατό πιο αμείλικτες και αμείλικτοι, να κοιτάξουμε κατάματα την πραγματικότητα και να κρατηθούμε μακρυά από συναισθηματισμούς που ωραιοποιούν δυσβάσταχτες καταστάσεις.

**Πριν τη φωτιά**

Η ερώτηση για το ποιος έβαλε τη φωτιά είναι παντελώς άχρηστη. Αφού, είτε η φωτιά ξεκίνησε από φυσικά αίτια, είτε από εγκατάσταση της ΔΕΗ, είτε από ανθρώπινο παράγοντα, το κρίσιμο σημείο που οδήγησε στην καταστροφή ήταν το ότι η φωτιά έκαιγε δέκα (10) μέρες, υπό συνθήκες άπνοιας...
Είδαμε με τα μάτια μας το Κρατικό Δόγμα δασοπροστασίας, που θα μπορούσε να έχει τίτλο "Μηδενικά Λειτουργικά Μέσα Πυρόσβεσης". Αυτό όχι επειδή οι κυβερνώντες είναι ανίκανοι ή επειδή ξέχασαν να τα συντηρήσουν, αλλά επειδή αν καεί και ένα μέρος του δάσους, δεν είναι κακό για τον καπιταλισμό και την ανάπτυξή του.
Έχουμε δει ιστορικά να υπάρχει μεγάλη συσχέτιση καμένων περιοχών με τη μετέπειτα εγκατάσταση ανεμογεννητριών ή και με άλλες επιχειρηματικές δραστηριότητες και κάποιοι από εμάς έχουμε βιώσει την τερατώδη καταστροφή που έχει επέλθει στη Νότια Εύβοια από τα αιολικά. 
Στη Βόρεια Εύβοια, πιο συγκεκριμένα, η ΤΕΡΝΑ προσπαθούσε από το 2011, παρά τις αντιδράσεις των κατοίκων, να εγκαταστήσει Βιομηχανική Περιοχή (Βι.Πε) με όλα τα προνόμια που της δίνει κάτι τέτοιο, το 2014 ξαναξεκίνησε την εξόρυξη λευκόλιθου με σκοπό να μπει για τα καλά στην περιοχή και να πραγματοποιήσει τους στόχους της. Από την άλλη, ίσως επειδή η λεηλασία δεν προχωρούσε όσο γρήγορα ήθελε, τον Απρίλη του 2020, με πρόσχημα τον covid, η εταιρία απέλυσε και τους 159 εργαζόμενους, συν περίπου άλλους τόσους εξωτερικούς συνεργάτες, και έβαλε το εργοστάσιο σε καθεστώς λειτουργίας ασφαλείας.
Όλα αυτά αντιπροσωπεύονται και από τα πρόσωπα εξουσίας και συμπυκνώνονται στη συνθήκη ο κ. Γεραπετρίτης, υπουργός επικρατείας, να ανήκει στην ηγετική ομάδα διαχείρισης του Κράτους, ο κ. Γουρζής, που είναι πεθερός του, να είναι αντιπρόεδρος και μέτοχος της ΤΕΡΝΑ, της μεγαλύτερης ιδιοκτήτριας και κατασκευάστριας εταιρίας ανεμογεννητριών, και η κα. Γουρζή, που είναι σύζυγός του να είναι νομική σύμβουλος στην "ανεξάρτητη" Ρυθμιστική Αρχή Ενέργειας που οριοθετεί και ελέγχει τις εταιρίες αιολικών… Και αυτό δεν είναι μια μητσοτακική πατέντα, αφού αντίστοιχα παραδείγματα είναι το ΣΥΡΙΖΑ-Κόκκαλης-Ιντρακάτ ή το ΠΑΣΟΚ-Μπόμπολας-Mega-Άκτωρ. Ούτε μόνο ελληνική πατέντα, αλλά είναι ο κύριος τρόπος λειτουργίας αυτού του συστήματος.
Τέλος, ο ακατονόμαστος -ο ανώτατος του πολιτικού προσωπικού των εκμεταλλευτών μας- είπε στη συνέντευξη που έδωσε πως οι εταιρίες δε θα κατέστρεφαν ποτέ το δάσος για να βάλουν ανεμογεννήτριες. Την ίδια ώρα που οι ίδιες εταιρίες έχουν κάνει αιτήσεις για να τοποθετήσουν περίπου εκατόν είκοσι (120) ανεμογεννήτριες, στο παρθένο δάσος που ξεκινάει από την Κύμη και το Καδίτικο όρος, στο σπάνιας ομορφιάς οροπέδιο της Βρωμονέρας, την κοιλάδα των Μανικιών, το ελατόδασος της Σέτας και φτάνει μέχρι και το καταφύγιο της Δίρφυς, όπου προφανώς για να τις εγκαταστήσουν θα πρέπει να θανατώσουν χιλιάδες δέντρα και να καταστρέψουν μεγάλο μέρος παρθένου δάσους...

**Κατά τη διάρκεια της φωτιάς**	

Αν η κρατική διαχείριση πριν τη φωτιά ήταν καταστροφική, η κρατική διαχείριση κατά τη διάρκεια της ήταν παρανοϊκή. Μπάτσοι, τις περισσότερες φορές χωρίς πυροσβεστική, γυρνούσαν από χωριό σε χωριό και έλεγαν "εγκαταλείψτε τα χωριά σας". Χωρίς να λαμβάνουν υπόψη αν οι κάτοικοι έχουν φτιάξει αντιπυρικές ζώνες, τη μορφολογία του κάθε χωριού, την ένταση ή την κατεύθυνση του ανέμου, την επιθυμία των ανθρώπων να βοηθήσουν την πυρόσβεση. Ήταν σαν τη διαχείριση στο κρατικό συντονιστικό κέντρο να μην την έκαναν άνθρωποι, αλλά σαν να είχαν βάλει μια κασέτα που αναπαράγει τις ίδιες ηλίθιες εντολές.
Αυτό είχε ως αποτέλεσμα όσα χωριά παράκουσαν την κρατική εντολή να έχουν μικρές ή και καθόλου απώλειες (Σκυλόγιαννη, Μετόχι, Σπαθάρι, Κερασιά, Αχλάδι, Βουτάς), όπως και να σβήσουν τη φωτιά (Σκυλόγιαννη, Μετόχι, Σπαθάρι), ενώ όσα χωριά άκουσαν την κρατική εντολή να έχουν μεγάλες καταστροφές (Ροβιές).
Από την άλλη, πέρα από τον κρατικό βόρβορο, είχαμε τη χαρά να συναντήσουμε, στα πεδία της πυρόσβεσης, σπουδαίους ανθρώπους, όπως μέλη σωματείων βάσης εργαζομένων από την Αθήνα, πολιτικούς πρόσφυγες και απλούς κατοίκους της Εύβοιας. Όλοι τους εξαιρετικοί και εξαιρετικές και με την ικανότητα να εμπνέουν δύναμη για να φέρουμε εις πέρας το στόχο της κατάσβεσης.

**Κενό εξουσίας**	

Για όλα τα παραπάνω, οι επόμενες μέρες της καταστροφής βρήκαν τη σχέση των κατοίκων με το Κράτος να έχει διαρραγεί ανεπανόρθωτα και εκτός από την καθολική καθίβρυσή του, να λαμβάνουν χώρα προπηλακισμοί σε περιφερειάρχες και γιουχαΐσματα σε μπάτσους.
Η κάλυψη αυτού του κενού έπρεπε να καλυφθεί όσο πιο γρήγορα, για αυτό και το Κράτος πρόκρινε να αναλάβουν οι δήμαρχοι αυτή τη βρώμικη δουλειά, κάτι το οποίο προσωρινά έχουν καταφέρει. Μια εγκατάσταση του στρατού στην παραλία της Κρύας Βρύσης και ένα πολεμικό πλοίο στο Βόρειο Ευβοϊκό ήταν για να υποβοηθήσουν άλλες ομάδες καταστολής (πχ ΜΑΤ) στην περίπτωση που οι Δήμοι δεν κατάφερναν να καλύψουν αυτό το κενό εξουσίας.

**Οι ευθύνες του Δήμου για την καταστροφή**

Όσο και αν δυσκολεύονται κάποιοι κάτοικοι να το παραδεχτούν, οι ευθύνες των Δήμων  Μαντουδίου-Λίμνης-Αγίας Άννας και Ιστιαίας, είναι μεγαλύτερες από τις ευθύνες του κεντρικού Κράτους. Ο Δήμος δεν έκανε τίποτα πριν τη φωτιά για τη δασοπροστασία, δεν έφτιαξε ζώνες, δεν καθάρισε τους δρόμους, δεν είχε μόνιμες υδροφόρες σε νευραλγικά σημεία του δάσους και δεν επέστησε την προσοχή στους κατοίκους να προστατεύσουν το δάσος. Χαρακτηριστικό της εγκληματικής τους στάσης είναι ότι όταν η φωτιά έφτασε στην Αγία Άννα και οι άνθρωποι κατέβρεχαν με τα λάστιχα τα σπίτια τους, κόπηκε το νερό, καθότι ο Δήμος δεν είχε μεριμνήσει να βάλει μια γεννήτρια για να λειτουργεί κανονικά το δίκτυο ύδρευσης στις περιπτώσεις που υπάρχει διακοπή ρεύματος. 
Η δικαιολογία ότι οι Δήμοι δεν έχουν χρήματα, επειδή δεν τους στέλνει το Κράτος, είναι κίβδηλη. Ακόμα και αν ίσχυε, θα έπρεπε οι Δημαρχαίοι να έβγαιναν προτού και να κατήγγειλαν την κατάσταση, αλλά δεν το έκαναν, γιατί αυτό θα είχε ανασταλτικό χαρακτήρα για τη συμπάθειά τους από τα αφεντικά τους (βουλευτές, αρχηγούς κομμάτων τους) και κατ' επέκταση την άνοδό τους στους μηχανισμούς της εξουσίας.
Όλα τα παραπάνω, επιβεβαιώνονται μέχρι κεραίας και με τα χαριεντίσματα του δημάρχου Τσαπουρνιώτη με τον εγκληματία υπουργό περιβάλλοντος Σκρέκα στις 17 Αυγούστου στο Δημαρχείο στη Λίμνη.
Εν κατακλείδι, όλοι αυτοί οι δημαρχαίοι, όχι μόνο δεν έχουν αναλάβει τις ευθύνες που τους αναλογούν και δεν έχουν παραιτηθεί, αλλά περιφέρονται κιόλας από χωριό σε χωριό και παριστάνουν τους τίμιους, τους ήρωες και τους σωτήρες.

**Επόμενη μέρα**

Αυτή τη στιγμή, λαμβάνει χώρα ένας ανταγωνισμός μεταξύ της αυτοοργάνωσης και της αλληλεγγύης από τη μία και της ανάθεσης της κοινωνικής ζωής στους δημαρχαίους και το Κράτος από την άλλη. Η αλήθεια είναι ότι η ανάθεση έχει κερδίσει το χαμένο έδαφος και προσπαθεί να ξανασταθεί στα πόδια της.
Εμείς, θα είμαστε εδώ για να χτίζουμε, στο μέτρο των δυνατοτήτων μας, δίκτυα και δομές αυτοοργάνωσης και αλληλεγγύης έξω και ενάντια σε όλους αυτούς που μεθόδευσαν το κάψιμο του δάσους μας, τη μαζική δολοφονία των μη-ανθρώπινων ζώων και την καταστροφή των ζωών μας. 
Καλούμε τον κόσμο, που αντιλαμβάνεται πόσο μαλακία είναι το να ζεις υποταγμένος στον κάθε Τσαπουρνιώτη, Σκρέκα ή Μητσοτάκη, να κινηθεί και αυτός προς την ίδια κατεύθυνση, να χτίσει μαζί με τους συγχωριανούς του ή με άλλα άτομα που εμπιστεύεται δομές έξω από το κράτος, που να διαχειρίζονται την κοινωνική ζωή συλλογικά, ισότιμα και αλληλέγγυα και να επιτεθεί στους γδάρτες της ζωής μας και τους δολοφόνους του δάσους μας.
Μόνο έτσι θα δούμε άσπρη μέρα...

**ΣΤΗΡΙΖΟΥΜΕ ΟΛΑ ΤΑ ΑΙΤΗΜΑΤΑ ΤΩΝ ΠΕΥΚΑΔΩΝ-ΡΕΤΣΙΝΑΔΩΝ

ΑΛΛΗΛΕΓΓΥΗ ΣΤΟΝ ΑΓΩΝΑ ΤΩΝ ΚΑΤΟΙΚΩΝ ΤΗΣ Ν. & Κ. ΕΥΒΟΙΑΣ - ΚΑΜΙΑ ΑΛΛΗ ΑΝΕΜΟΓΕΝΝΗΤΡΙΑ ΣΤΗΝ ΕΥΒΟΙΑ, ΑΠΕΓΚΑΤΑΣΤΑΣΗ ΟΣΩΝ ΔΟΛΟΦΟΝΟΥΝ ΖΩΑ Ή ΕΝΟΧΛΟΥΝ ΤΟΥΣ ΚΑΤΟΙΚΟΥΣ ΤΩΝ ΧΩΡΙΩΝ

ΚΑΤΑΛΗΨΕΙΣ ΣΕ ΔΗΜΑΡΧΕΙΑ, ΕΦΟΡΕΙΕΣ ΚΑΙ ΤΡΑΠΕΖΕΣ ΓΙΑ ΝΑ ΠΕΤΥΧΟΥΜΕ ΤΑ ΠΑΡΑΠΑΝΩ

ΜΟΝΟ Η ΑΛΛΗΛΕΓΓΥΗ & Η ΑΥΤΟΟΡΓΑΝΩΣΗ ΜΑΣ ΜΠΟΡΕΙ ΝΑ ΤΟΥΣ ΣΑΡΩΣΕΙ**
