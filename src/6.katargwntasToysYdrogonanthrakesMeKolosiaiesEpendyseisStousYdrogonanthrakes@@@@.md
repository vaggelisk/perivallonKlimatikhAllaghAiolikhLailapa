Καταργώντας τους υδρογονάνθρακες με κολοσσιαίες επενδύσεις στους... υδρογονάνθρακες

**Ηνωμένες Πολιτείες**
Από το 2008, επί προεδρίας Ομπάμα -ενός ανθρώπου με έκδηλη την αγάπη του για το περιβάλλον(!)- παρουσιάζεται μια τομή στην ενεργειακή πολιτική των ΗΠΑ. Η τομή αυτή έχει να κάνει με τις κολοσσιαίες κρατικές επενδύσεις προς μια νέα μέθοδο εξόρυξης πετρελαίου και φυσικού αερίου, τη "σχιστολιθική εξόρυξη" (fracking).1
Οι επενδύσεις, οι οποίες δεν σταμάτησαν λεπτό από τότε, αλλά αντιθέτως εντάθηκαν, κατέστησαν την οικονομία των ΗΠΑ, που για δεκαετίες ήταν εισαγωγέας πετρελαίου, το 2019 να είναι μια από τις τρεις κυριότερους εξαγωγείς πετρελαίου παγκοσμίως, μαζί με τη Ρωσία και τη Σαουδική Αραβία.
Βέβαια, η μέθοδος fracking, εκτός από το ζεστό χρήμα των φορολογουμένων, έχει και άλλες επενδυτικές απαιτήσεις, λόγω του ότι το πετρέλαιο, ή το αέριο, που εξορύσσεται μέσω αυτής κοστίζει πολύ υψηλότερα από ότι με τη συμβατική μέθοδο. Για παράδειγμα, μια τιμή που εξασφάλιζε τη βιωσιμότητα των αμερικανικών εξορυκτικών εταιριών ήταν τα 90 δολάρια/βαρέλι, την ίδια ώρα που η μέση τιμή του πετρελαίου το 2005 ήταν τα 50 δολάρια/βαρέλι. Οπότε, για να καλυφθεί αυτή η διαφορά, χρειάζονταν επιπλέον "επενδύσεις" και κρατικές δράσεις.
Δεδομένου ότι η τιμή του πετρελαίου εξαρτάται κυρίως από την προσφορά, δηλαδή τη συνολική παραγωγή όλων των κρατών. Μια τέτοια "επένδυση", ήταν και ο αμερικανικός στρατός που βρισκόταν στη Συρία και το Ιράκ, όπου μπόρεσε να καταστρέψει δεκάδες πετρελαιοπηγές και με τον τρόπο αυτό να μειώσει την παραγόμενη προσφορά, κάτι που προφανώς και έκανε...2
Άλλες δράσεις του αμερικανικού κράτους ήταν η στενή συνεργασία με τη χούντα της Σαουδικής Αραβίας, η οποία καθορίζει μέσω του ΟΠΕΚ τη συνολική παραγόμενη προσφορά. Εξ ου και τη τριετία 2011-14, η τιμή είχε ανέλθει στα 105 δολάρια/βαρέλι. Στο ίδιο πλαίσιο ανήκει και ο στυγνός εκβιασμός εναντίον των ευρωπαϊκών κρατών, έτσι ώστε να πάψουν να αγοράζουν ρωσικό φυσικό αέριο και να αγοράζουν το πολλαπλώς ακριβότερο αμερικανικό, ή να πάψουν να κατασκευάζουν τον ρωσο-ευρωπαϊκό αγωγό Nord Stream 2. 3
Όμως, οι φιλίες των καπιταλιστικών κρατών διαρκούν όσο και τα συμφέροντά τους, εξ ου και το ότι το 2020, και με πρόσχημα τον covid, το κράτος της Σαουδικής Αραβίας συμμάχησε με αυτό της Ρωσίας στη μη μείωση της παραγωγής, κάτι που οδήγησε τις μεγαλύτερες αμερικανικές εταιρίες σχιστολιθικής εξόρυξης απευθείας στην πτώχευση...4
Από την άλλη, βέβαια, αυτό κάποιες φορές μπορεί και να σημαίνει περισσότερο δημόσιο χρήμα προς αυτές τις εταιρίες, αφού όπως μάθαμε και την τελευταία δεκαετία εδώ στην Ελλάδα: "τα κέρδη των καλών εποχών είναι ιδιωτικά και οι ζημιές των κακών εποχών δημόσιες και πρέπει να τις πληρώνει η κοινωνία μέσω διάφορων ληστρικών χαρατσιών".
Μετά από όλη αυτή την τρελή πορεία επενδύσεων στους υδρογονάνθρακες, φτάνουμε στο σήμερα, όπου δια στόματος Μπάιντεν, το αμερικανικό κεφάλαιο ξαναδηλώνει την αγάπη του για το περιβάλλον και την "πρόθεσή" του για μείωση της καύσης υδρογονανθράκων...
**Γαλλία-Γερμανία**
Τα δύο αυτά κράτη ηγούνται της ενεργειακής πολιτικής της Ευρωπαϊκής Ένωσης και της επακόλουθης ιδεολογίας της πράσινης ανάπτυξης. Την ίδια ώρα, βέβαια, δεν σταματούν να προχωρούν σε επενδύσεις σε υποδομές υδρογονανθράκων, όπως για παράδειγμα αυτή του κολοσσιαίου έργου Nord Stream 2, που έχει στόχο να μεταφέρει φυσικό αέριο από τη Ρωσία απευθείας στη Γερμανία, μέσω του βυθού της Βαλτικής Θάλασσας και εμπλέκει πλήθος κρατών της Βαλτικής και όχι μόνο.
Η επένδυση αυτή, εκτός όλων των άλλων, έχει και να αντιμετωπίσει και το μένος των ΗΠΑ, που μεταφράζεται σε αμερικανικές κυρώσεις εναντίον ευρωπαϊκών εταιριών, για τους λόγους που προαναφέραμε στην προηγούμενη ενότητα.5 Η αντιμετώπιση αυτού ακριβώς του μένους, είναι που έχει οδηγήσει τον πρώην καγκελάριο της Γερμανίας, Σρέντερ, να κατέχει μια σημαντική θέση στο Διοικητικό Συμβούλιο της ρωσικής εταιρίας Gazprom και τον πρώην πρωθυπουργό της Γαλλίας, Φιγιόν να κατέχει αντίστοιχη θέση στη ρωσική εταιρία πετρελαίων Zarubezneft...6
Πέρα από αυτές τις φιλειρηνικές κινήσεις, υπάρχουν και άλλες περισσότερο φιλοπολεμικές, όπως για παράδειγμα η δήλωση του Γάλλου υπουργού οικονομίας το 2018 πως είναι καιρός οι ΗΠΑ να σταματήσουν να παριστάνουν τους μπάτσους του πλανήτη...7 Ή ακόμα και το πραξικόπημα στην Ουκρανία, με πρωτοπαλίκαρα τους δηλωμένους ναζί και με την ενεργό στήριξη των ΗΠΑ, το οποίο κατάφερε να βγάλει άχρηστες όλες τις προηγούμενες επενδύσεις που είχαν γίνει και κατασκεύασαν τον Nord Stream 1, ο οποίος μετέφερε υδρογονάνθρακες από τη Ρωσία στην Ευρώπη μέσω της ουκρανικής επικράτειας.
Για να μην κουράσουμε, δεν θα επεκταθούμε στην -άξια βραβείου- ηλιθιότητα της ηλεκτροκίνησης, δηλαδή της μεταφοράς μιας μπαταρίας σπάνιων γαιών και βάρους πεντακοσίων (500) κιλών στο αυτοκίνητο της καθεμιάς και του καθενός μας. Κάτι, που έχει να κάνει με το πλεόνασμα ηλεκτρικής ενέργειας που παράγουν τα πυρηνικά εργοστάσια της Γαλλίας και με τη μεταφορά του κόστους αποθήκευσης αυτής της ενέργειας πάλι στις πλάτες μας, με το να υπεισέρχεται στην τιμή ενός αυτοκινήτου. Αυτός είναι και ο λόγος που το γαλλικό κράτος προσπαθεί εδώ και χρόνια να κάνει το άσπρο μαύρο, και να πείσει τον υπόλοιπο κόσμο πως η πυρηνική ενέργεια είναι φιλική προς το περιβάλλον... Τώρα, αν τα πυρηνικά απόβλητα παραμένουν ραδιενεργά για διακόσια πενήντα (250) χρόνια μετά την παραγωγή, η αποθήκευσή τους είναι αμφιλεγόμενη και η εξόρυξη των πρώτων υλών γίνεται με τις παλιές καλές μεθόδους της γαλλικής αποικιοκρατίας είναι άλλο θέμα...
Τα παραπάνω, είναι ένα δείγμα για το πως τα δύο ευρωπαϊκά κράτη αντιλαμβάνονται το σεβασμό στο περιβάλλον και τη μείωση της καύσης υδρογονανθράκων, χωρίς αυτό να σημαίνει πως η μείωση υδρογονανθράκων είναι πανάκεια και θα πρέπει να την στηρίζαμε, αν ήταν ειλικρινής κρατική πολιτική, και όχι αυτή η κοροϊδία που παρουσιάζεται παραπάνω.
**Ελλάδα**
Η Ελλαδίτσα, το αιώνιο θύμα της ιστορίας, έχοντας κάνει τη θυματοποίηση και τη κλάψα κύρια ιδεολογία της, έχει κατορθώσει όχι μόνο το εφοπλιστικό της κεφάλαιο να κατέχει την πρώτη θέση παγκοσμίως στην αγορά μεταφοράς υγροποιημένου αερίου (LNG), όχι μόνο να ελέγχει όλα τα παγκόσμια κέντρα λήψης αποφάσεων για τη ναυτιλία (Παγκόσμιος Οργανισμός Ναυτιλίας, Ένωση Ευρωπαίων Εφοπλιστών, Ένωση Εφοπλιστών Βαλτικής κ.α.), αλλά και να έχει προκαταβάλει σχεδόν όλες τις παραγγελίες νέων βαποριών μεταφοράς αερίου στην παγκόσμια αγορά.8
Έτσι, το ελληνικό εφοπλιστικό κεφάλαιο έχει αναδειχθεί ως ο αποκλειστικός μεταφορέας του πανάκριβου και περιβαλλοντικά ακόμα καταστρεπτικότερου, αμερικανικού φυσικού αερίου σχιστολιθικής εξόρυξης. 9
Αυτός είναι ο λόγος που ο αριστερός Τσίπρας, ο αυτοαποκαλούμενος "νοιάζομαι για τα συμφέροντα των εκμεταλλευομένων", είχε δηλώσει για τον φασίστα τον Τράμπ, όταν τον είχε επισκεφτεί στο Λευκό Οίκο, πως "ό,τι κάνει, το κάνει για καλό"... Και ο Κατρούγκαλος είχε δηλώσει πως η Ελλάδα αντιτίθετα,ι όχι μόνο στον Nord Stream 2, αλλά και στον South Stream, έναν υπό κατασκευή αγωγό τότε, που στόχο είχε να μεταφέρει φυσικό αέριο από τη Ρωσία στην Τουρκία και την υπόλοιπη Νότια Ευρώπη. 10
Την ίδια ώρα, βέβαια, το ελληνικό κράτος δεν σταματάει να επενδύει σε υποδομές υδρογονανθράκων, όπου εκτός από τα προαναφερθέντα βαπόρια, περιλαμβάνουν τις πλατφόρμες επαναεριοποίησης στη Ρεβυθούσα και την Αλεξανδρούπολη, τον αγωγό Αλεξανδρούπολης-Ηγουμενίτσας και τα εργοστάσια παραγωγής ηλεκτρικής ενέργειας μέσω καύσης φυσικού αερίου, τα οποία είτε είναι κρατικά, είτε ιδιωτικά, όλα πληρώνονται -και με το παραπάνω- από την καταλήστευσή τη δική μας  μέσω των λογαριασμών του ρεύματος (κάτι που το έχουμε τεκμηριώσει αναλυτικά στο προηγούμενο κείμενό μας).
Και ζήσαμε εμείς καλά και αυτοί καλύτερα...
Το τελευταίο "επιχείρημα" των απατεώνων που μένει είναι το "ναι μεν γίνονται όλα αυτά τώρα, αλλά γίνονται με σκοπό να καταφέρουμε το 2050 να καταργήσουμε τους υδρογονάνθρακες".
δηλαδή, όλοι αυτοί οι εξουσιαστές, που σήμερα προβαίνουν ο ένας εναντίον του άλλου σε κυρώσεις και οικονομικό πόλεμο, σε πολιτικές δολοφονίες και φασιστικά πραξικοπήματα, σε πολεμικές εισβολές και 20χρονους πολέμους, αυτοί οι ίδιοι, θα ενώσουν τις δυνάμεις τους, ώστε το 2050 να φέρουν εις πέρας τον πανανθρώπινο και καλοκάγαθο στόχο της κατάργησης των υδρογονανθράκων, που υποτίθεται θα σώσει τον πλανήτη μας από την κλιματική αλλαγή...
Ωραίο...


[1] Προφανώς η κρατική αυτή πολιτική δεν ξεκίνησε με τον Ομπάμα, αλλά έχει συνέχεια
στο χρόνο, απλώς την οριοθετούμε με αρχή τότε, καθότι από το 2008 ως το 2014 υπήρξε μια
αύξηση της παραγωγής πετρελαίου κατά 60%. Πολλά στοιχεία για αυτό το κείμενο πήραμε
από την μεταπτυχιακή διπλωματική εργασία στο Πάντειο Πανεπιστήμιο του Δελακουρίδη Ιω-
άννη Οι Οικονομικές και Περιβαλλοντικές Επιπτώσεις της Σχιστολιθικής Μεθόδου Εξόρυξης
Πετρελαίου και Φυσικού Αερίου στις ΗΠΑ και στην Ευρώπη
[2] Χωρίς να παραγνωρίζουμε πως οι κύριες σκοπιμότητες των πολεμικών επεμβάσεων των
ΗΠΑ και των φίλων τους ήταν και είναι πολιτικές, δηλ η αντιπαράθεσή τους με άλλα κράτη.
[3] Θα επανέλθουμε σε αυτό το θέμα με περισσότερες λεπτομέρειες.
[4] Εφημερίδα των Συντακτών, 30.06.2020, Το τέλος της σχιστολιθικής «επανάστασης»,
όπως και Καθημερινή, 30.06.2020, Πτώχευσε ο κορυφαίος όμιλος σχιστολιθικών
κοιτασμάτων των ΗΠΑ
[5] energypress.gr, 15.06.2020, Βερολίνο: Καταδικάζει τα σχέδια των ΗΠΑ να επιβάλλουν
νέες κυρώσεις εναντίον της κατασκευής Nord Stream 2
[6] Οι πληροφορίες και για τους δύο μπορούν να βρεθούν από πλήθος καθεστωτικών εφημε-
ρίδων με μια μικρή έρευνα στις μηχανές αναζήτησης του διαδικτύου.
[7] Το Βήμα, 09.05.2018, Γαλλία-Λεμέρ για ΗΠΑ: Δεν πρέπει να είναι ο χωροφύλακας της
παγκόσμιας οικονομίας.
[8] Ναυτεμπορική, 11.10.2019, Έλληνες εφοπλιστές και στην κορυφή των LNG carriers.
[9] Για τις καταστρεπτικές περιβαλλοντικές συνέπειες της σχιστολιθικής εξόρυξης, την
πλήρη καταστροφή των συγκεκριμένων οικοσυστημάτων και την τερατώδη σπατάλη σε υδά-
τινους πόρους, δες ολόκληρο το πρώτο κεφάλαιο της εργασίας του Δελακουρίδη Ιωάννη, ο.π.
[10] Καθημερινή, 29.01.2019, Πάγια η θέση των ΗΠΑ κατά Τurkish Stream και Νord
Stream II
